
<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type"
content="text/html; charset=iso-8859-2">
<META NAME="konwerter" CONTENT="Ogonki97 1.3">
<META NAME="author" CONTENT="Jarosław Witkowski">
  <META NAME="description" CONTENT="Pan Tadeusz">
<title>Pan Tadeusz-II księga</title>
<STYLE TYPE='text/css'>
<!--
BODY {margin-left: 80pt; margin-right: 1cm}
P {font-size: 10pt; font-family: 'Arial CE', Arial, Helvetica; font-weight: normal}
-->
</STYLE>


</head>
<FONT SIZE="+3" COLOR="#00008B">KSIĘGA II</FONT><BR>
<FONT SIZE="+3" COLOR="#DC143C">Zamek</FONT><BR><I><FONT COLOR="#228B22"><br>
        <A HREF="#polowanie">Polowanie</A> z chartami na upatrzonego. - Gość wzamku <A HREF="#wzamku">w zamku.</A> -
        Ostatni z dworzan opowiada historię ostatniego z
        <A HREF="#horeszko">Horeszków.</A> - Rzut oka w <A HREF="#sad">sad.</A> - Dziewczyna w <A HREF="#ogorek">ogórkach</A>. -
       <A HREF="#sniadanie"> Śniadanie</A>. - Pani Telimeny <A HREF="#anegdota">anegdota</A> petersburska. - Nowy
        wybuch <A HREF="#spory">sporów</A> o Kusego i Sokoła. - <A HREF="#robak">Interwencja</A> Robaka.
        - <A HREF="#rzecz">Rzecz</A> Wojskiego. - <A HREF="#zaklad">Zakład.</A> - Dalej w <A HREF="#grzyby">grzyby!</A><br>
</FONT></I>        <br>

<BR>Kto z nas tych lat nie pomni, gdy, młode pacholę,<BR>
Ze strzelbą na ramieniu świszcząc szedł na pole,<BR>
Gdzie żaden wał, płot żaden nogi nie utrudza,<BR>
Gdzie przestępując miedzę nie poznasz, że cudza!<BR>
Bo na Litwie myśliwiec, jak okręt na morzu,<BR>
Gdzie chcesz, jaką chcesz drogą, buja po przestworzu!<BR>
Czyli jak prorok patrzy w niebo, gdzie w obłoku<BR>
Wiele jest znaków widnych strzeleckiemu oku,<BR>
Czy jak czarownik gada z ziemią, która głucha<BR>
Dla mieszczan, mnóstwem głosów szepce mu do ucha.<BR>
<BR>
Tam derkacz wrzasnął z łąki, szukać go daremnie,<BR>
Bo on szybuje w trawie jako szczupak w Niemnie;<BR>
Tam ozwał się nad głową ranny wiosny dzwonek,<BR>
Również głęboko w niebie schowany skowronek;<BR>
Ówdzie orzeł szerokim skrzydłem przez obszary<BR>
Zaszumiał, strasząc wróble jak kometa cary;<BR>
Zaś jastrząb, pod jasnymi wiszący błękity,<BR>
Trzepie skrzydłem jak motyl na szpilce przybity,<BR>
Aż ujrzawszy śród łąki ptaka lub zająca,<BR>
Runie nań z góry jako gwiazda spadająca.<BR>
Kiedyż nam Pan Bóg wrócić z wędrówki dozwoli<BR>
I znowu dom zamieszkać na ojczystej roli,<BR>
I służyć w jeździe, która wojuje szaraki,<BR>
Albo w piechocie, która nosi broń na ptaki;<BR>
Nie znać innych prócz kosy i sierpa rynsztunków,<BR>
I innych gazet oprocz domowych rachunków!<BR>
<BR>
Nad Soplicowem słońce weszło, i już padło<BR>
Na strzechy, i przez szpary w stodołę się wkradło;<BR>
I po ciemnozielonym, świeżym, wonnym sianie,<BR>
Z którego młodzież sobie zrobiła posłanie,<BR>
Rozpływały się złote, migające pręgi<BR>
Z otworu czarnej strzechy, jak z warkocza wstęgi;<BR>
I słońce usta sennych promykiem poranka<BR>
Draźni, jak dziewczę kłosem budzące kochanka.<BR>
Już wróble skacząc świerkać zaczęły pod strzechą,<BR>
Już trzykroć gęgnął gęsior, a za nim jak echo<BR>
Odezwały się chorem kaczki i indyki,<BR>
I słychać bydła w pole idącego ryki.<BR>
<BR>
Wstała młodzież, Tadeusz jeszcze senny leży,<BR>
Bo też najpóźniej zasnął; z wczorajszej wieczerzy<BR>
Wrócił tak niespokojny, że o kurów pianiu<BR>
Jeszcze oczu nie zmrużył, a na swym posłaniu<BR>
Tak kręcił się, że w siano jak w wodę utonął,<BR>
I spał twardo, aż zimny wiatr w oczy mu wionął,<BR>
Gdy skrzypiące stodoły drzwi otwarto z trzaskiem<BR>
I bernardyn ksiądz Robak wszedł z węzlastym paskiem,<BR>
&quot;<I>Surge, puer!</I>&quot; wołając i ponad barkami<BR>
Rubasznie wywijając pasek z ogórkami.<BR>
<A NAME="polowanie"><BR>
Już na dziedzińcu słychać myśliwskie okrzyki,<BR></A>
Wyprowadzają konie, zajeżdżają bryki,<BR>
Ledwie dziedziniec taką gromadę ogarnie,<BR>
Odezwały się trąby, otworzono psiarnie;<BR>
Zgraja chartów, wypadłszy, wesoło skowycze;<BR>
Widząc rumaki szczwaczów, dojeżdżaczów smycze,<BR>
Psy jak szalone cwałem śmigają po dworze,<BR>
Potem biegą i kładą szyje na obroże:<BR>
Wszystko to bardzo dobre polowanie wróży;<BR>
Nareszcie Podkomorzy dał rozkaz podróży.<BR>
<BR>
Ruszyli szczwacze z wolna, jeden tuż za drugim,<BR>
Ale za bramą rzędem rozbiegli się długim;<BR>
W środku jechali obok Asesor z Rejentem,<BR>
A choć na siebie czasem patrzyli ze wstrętem,<BR>
Rozmawiali przyjaźnie, jak ludzie honoru<BR>
Idąc na rozstrzygnienie śmiertelnego sporu;<BR>
Nikt ze słów zawziętości ich poznać nie zdoła;<BR>
Pan Rejent wiódł Kusego, Asesor Sokoła.<BR>
Z tyłu damy w pojazdach, młodzieńcy stronami<BR>
Czwałując tuż przy kołach gadali z damami.<BR>
<BR>
Ksiądz Robak po dziedzińcu wolnym chodził krokiem<BR>
Kończąc ranne pacierze; ale rzucał okiem<BR>
Na pana Tadeusza, marszczył się, uśmiechał,<BR>
Wreszcie kiwnął nań palcem, Tadeusz podjechał;<BR>
Robak palcem po nosie dawał mu znak groźby:<BR>
Lecz mimo Tadeusza pytania i prośby,<BR>
Ażeby mu wyraźnie, co chce, wytłumaczył,<BR>
Bernardyn odpowiedzieć ni spójrzeć nie raczył,<BR>
Kaptur tylko nasunął i pacierz swój kończył;<BR>
Więc Tadeusz odjechał i z gośćmi się złączył.<BR>
<BR>
Właśnie wtenczas myśliwi smycze zatrzymali<BR>
I wszyscy nieruchomi w miejscach swoich stali;<BR>
Jeden drugiemu ręką dawał znak milczenia,<BR>
A wszyscy obrócili oczy do kamienia,<BR>
Nad którym stał pan Sędzia; on zwierza obaczył<BR>
I rąk skinieniem swoje rozkazy tłumaczył.<BR>
Pojęli wszyscy, stoją, a środkiem po roli<BR>
Asesor i pan Rejent kłusują powoli;<BR>
Tadeusz, będąc bliższy, obudwu wyprzedził,<BR>
Stanął obok Sędziego i oczyma śledził:<BR>
Dawno już nie był w polu; na szarej przestrzeni<BR>
Trudno dojrzeć szaraka, zwłaszcza śród kamieni.<BR>
Pokazał mu pan Sędzia; siedział biedny zając<BR>
Płaszcząc się pod kamieniem, uszy nadstawiając,<BR>
Okiem czerwonym spotkał myśliwców wejrzenie<BR>
I jakby urzeczony, czując przeznaczenie,<BR>
Ze strachu od ich oczu nie mógł zwrócić oka<BR>
I pod opoką siedział martwy jak opoka.<BR>
Tymczasem kurz na roli rośnie coraz bliżej,<BR>
Pędzi na smyczy Kusy, za nim Sokoł chyży,<BR>
Tuż Asesor z Rejentem, razem wrzaśli z tyłu:<BR>
&quot;Wyczha! wyczha! &quot; i z psami znikli w kłębach pyłu.<BR>
<BR>
Kiedy tak za szarakiem goniono, tymczasem<BR>
Ukazał się pan Hrabia pod zamkowym lasem.<BR>
Wiedziano w okolicy, że ten pan nie może<BR>
Nigdy nigdzie stawić się w naznaczonej porze.<BR>
I dziś zaspał poranek, więc na sługi zrzędził,<BR>
Widząc myśliwców w polu, czwałem do nich pędził;<BR>
Surdut swój angielskiego kroju, biały, długi,<BR>
Połami na wiatr puścił; z tyłu konno sługi<BR>
W kapeluszach jak grzybki, czarnych, lśniących, małych,<BR>
W kurtkach, w butach stryflastych, w pantalonach białych;<BR>
Sługi, które pan Hrabia tym kształtem odzieje,<BR>
Nazywają się w jego pałacu dżokeje.<BR>
     Czwałująca czereda zleciała na błonia,<A NAME="wzamku"><BR>
Gdy Hrabia ujrzał zamek i zatrzymał konia.<BR></A>
Pierwszy raz widział zamek z rana i nie wierzył,<BR>
Że to były też same mury, tak odświeżył<BR>
I upięknił poranek zarysy budowy;<BR>
Zadziwił się pan Hrabia na widok tak nowy.<BR>
Wieża zdała się dwakroć wyższa, bo stercząca<BR>
Nad mgłą ranną; dach z blachy złocił się od słońca,<BR>
Pod nim błyszczała w kratach reszta szyb wybitych,<BR>
Łamiąc promienie wschodu w tęczach rozmaitych;<BR>
Niższe piętra oblała tumanu powłoka,<BR>
Rozpadliny i szczerby zakryła od oka.<BR>
Krzyk dalekich myśliwców wiatrami przygnany<BR>
Odbijał się kilkakroć o zamkowe ściany:<BR>
Przysiągłbyś, że krzyk z zamku, że pod mgły zasłoną<BR>
Mury odbudowano i znów zaludniono.<BR>
<BR>
Hrabia lubił widoki niezwykłe i nowe,<BR>
Zwał je romansowymi; mawiał, że ma głowę<BR>
Romansową; w istocie był wielkim dziwakiem.<BR>
Nieraz, pędząc za lisem albo za szarakiem,<BR>
Nagle stawał i w niebo poglądał żałośnie<BR>
Jak kot, gdy ujrzy wróble na wysokiej sośnie;<BR>
Często bez psa, bez strzelby błąkał się po gaju<BR>
Jak rekrut zbiegły; często siadał przy ruczaju<BR>
Nieruchomy, schyliwszy głowę nad potokiem,<BR>
Jak czapla wszystkie ryby chcąca pozrzeć okiem.<BR>
Takie były Hrabiego dziwne obyczaje;<BR>
Wszyscy mówili, że mu czegoś nie dostaje.<BR>
Szanowano go przecież, bo pan z prapradziadów,<BR>
Bogacz, dobry dla chłopów, ludzki dla sąsiadów,<BR>
Nawet dla Żydów.<BR>
                                    Hrabski koń, zwrócony z drogi,<BR>
Prosto kłusował polem aż pod zamku progi.<BR>
Hrabia samotny wzdychał, poglądał na mury,<BR>
Wyjął papier, ołówek i kreślił figury.<BR>
Wtem, spójrzawszy w bok, ujrzał o dwadzieście kroków<BR>
Człowieka, który, równie miłośnik widoków,<BR>
Z głową zadartą, ręce włożywszy w kieszenie,<BR>
Zdawało się, że liczył oczyma kamienie.<BR>
Poznał go zaraz, ale musiał kilka razy<BR>
Krzyknąć, nim głos Hrabiego usłyszał Gerwazy.<BR>
Szlachcic to był, służący dawnych zamku panów,<BR>
Pozostały ostatni z Horeszki dworzanów;<BR>
Starzec wysoki, siwy, twarz miał czerstwą, zdrową,<BR>
Marszczkami pooraną, posępną, surową.<BR>
Dawniej pomiędzy szlachtą z wesołości słynął;<BR>
Ale od bitwy, w której dziedzic zamku zginął,<BR>
Gerwazy się odmienił, i już od lat wielu<BR>
Ani był na kiermaszu, ani na weselu;<BR>
Odtąd jego dowcipnych żartów nie słyszano<BR>
I uśmiechu na jego twarzy nie widziano.<BR>
Zawsze nosił Horeszków liberyją dawną,<BR>
Kurtę z połami żółtą, galonem oprawną,<BR>
Który dziś żółty, dawniej zapewne był złoty.<BR>
Wkoło szyte jedwabiem herbowne klejnoty,<BR>
Półkozice, i stąd też cała okolica<BR>
Półkozicem przezwała starego szlachcica.<BR>
Czasem też od przysłowia, które bez ustanku<BR>
Powtarzał, nazywano go także Mopanku;<BR>
Czasem Szczerbcem, że całą łysinę miał w szczerbach;<BR>
Lecz on zwał się Rębajło, a o jego herbach<BR>
Nie wiadomo. Klucznikiem siebie tytułował,<BR>
Iż ten urząd na zamku przed laty piastował.<BR>
I dotąd nosił wielki pęk kluczów za pasem,<BR>
Uwiązany na taśmie ze srebrnym kutasem.<BR>
Choć nie miał co otwierać, bo zamku podwoje<BR>
Stały otworem; przecież wynalazł drzwi dwoje,<BR>
Sam je własnym nakładem naprawił i wstawił,<BR>
I drzwi tych odmykaniem codziennie się bawił.<BR>
W jednej z izb pustych obrał mieszkanie dla siebie;<BR>
Mogąc żyć u Hrabiego na łaskawym chlebie,<BR>
Nie chciał, bo wszędzie tęsknił i czuł się niezdrowym,<BR>
Jeżeli nie oddychał powietrzem zamkowym.<BR>
<A NAME="horeszko"><BR>
Skoro ujrzał Hrabiego, czapkę z głowy schwycił<BR></A>
I krewnego swych panów ukłonem zaszczycił,<BR>
Chyląc łysinę wielką, świecącą z daleka<BR>
I naciętą od licznych kordów jak nasieka;<BR>
Gładził ją ręką, podszedł i jeszcze raz nisko<BR>
Skłoniwszy się, rzekł smutnie: &quot;Mopanku, Panisko,-<BR>
Daruj mi, że tak mówię, Jaśnie Grafie Panie,<BR>
To jest mój zwyczaj, nie zaś nieuszanowanie:<BR>
&quot;Mopanku&quot; powiadali wszyscy Horeszkowie,<BR>
Ostatni Stolnik, pan mój, miał takie przysłowie;<BR>
Czyż to prawda, Mopanku, że Pan grosza skąpisz<BR>
Na proces i ten zamek Soplicom ustąpisz?<BR>
Nie wierzyłem, lecz w całym powiecie tak słychać&quot;<BR>
Tu, poglądając w zamek, nie przestawał wzdychać.<BR>
<BR>
&quot;Cóż dziwnego? rzekł Hrabia, koszt wielki, a nuda<BR>
Jeszcze większa; chcę skończyć, lecz szlachcic maruda.<BR>
Upiera się; przewidział, że mię znudzić może:<BR>
Dłużej też nie wytrzymam i dzisiaj broń złożę,<BR>
Przyjmę warunki zgody, jakie mi sąd poda&quot;.<BR>
&quot;Zgody? krzyknął Gerwazy, z Soplicami zgoda?<BR>
Z Soplicami, Mopanku?&quot; - To mówiąc wykrzywił<BR>
Usta, jakby nad własną mową się zadziwił.<BR>
&quot;Zgoda i Soplicowie! Mopanku, Panisko,<BR>
Pan żartuje, co? Zamek, Horeszków siedlisko,<BR>
Ma pójść w ręce Sopliców? niech Pan tylko raczy<BR>
Zsiąść z konia, pódźmy w zamek, niech no Pan obaczy,<BR>
Pan sam nie wie, co robi; niech się Pan nie wzbrania,<BR>
Zsiadaj Pan! &quot; - i przytrzymał strzemię do zsiadania.<BR>
<BR>
Weszli w zamek; Gerwazy stanął w progu sieni:<BR>
&quot;Tu, rzekł, dawni panowie, dworem otoczeni,<BR>
Często siadali w krzesłach w poobiedniej porze.<BR>
Pan godził spory włościan; lub w dobrym humorze<BR>
Gościom różne ciekawe historyje prawił,<BR>
Albo ich powieściami i żarty się bawił,<BR>
A młodzież na dziedzińcu biła się w palcaty<BR>
<BR>
Lub ujeżdżała pańskie tureckie bachmaty&quot;.<BR>
Weszli w sień. - Rzekł Gerwazy: &quot;W tej ogromnej sieni<BR>
Brukowanej nie znajdziesz Pan tyle kamieni,<BR>
Ile tu pękło beczek wina w dobrych czasach;<BR>
Szlachta ciągnęła kufy z piwnicy na pasach,<BR>
Sproszona na sejm albo sejmik powiatowy,<BR>
Albo na imieniny pańskie, lub na łowy.<BR>
Podczas uczty na chorze tym kapela stała<BR>
I w organ i w rozliczne instrumenty grała;<BR>
A gdy wnoszono zdrowie, trąby jak w dniu sądnym<BR>
Grzmiały z choru; wiwaty szły ciągiem porządnym:<BR>
Pierwszy wiwat za zdrowie króla Jegomości,<BR>
Potem prymasa, potem królowej Jejmości,<BR>
Potem szlachty i całej Rzeczypospolitej;<BR>
A na koniec, po piątej szklenicy wypitej,<BR>
Wnoszono: Kochajmy się! wiwat bez przestanku,<BR>
Który, dniem okrzykniony, brzmiał aż do poranku;<BR>
A już gotowe stały cugi i podwody,<BR>
Aby każdego odwieźć do jego gospody&quot;.<BR>
<BR>
Przeszli już kilka komnat; Gerwazy w milczeniu<BR>
Tu wzrok na ścianie wstrzymał, ówdzie na sklepieniu,<BR>
Przywołując pamiątkę tu smutną, tam miłą;<BR>
Czasem, jakby chciał mówić: &quot;Wszystko się skończyło&quot;,<BR>
Kiwnął żałośnie głową; czasem machnął ręką.<BR>
Widać, że mu wspomnienie samo było męką<BR>
I że je chciał odpędzić; aż się zatrzymali<BR>
Na górze, w wielkiej, niegdyś zwierciadlanej sali;<BR>
Dziś wydartych zwierciadeł stały puste ramy,<BR>
Okna bez szyb, z krużgankiem wprost naprzeciw bramy<BR>
Tu wszedłszy starzec głowę zadumaną skłonił<BR>
I twarz zakrył rękami, a gdy ją odsłonił,<BR>
Miała wyraz żałości wielkiej i rozpaczy.<BR>
Hrabia, chociaż nie wiedział, co to wszystko znaczy,<BR>
Poglądając w twarz starca czuł jakieś wzruszenie,<BR>
Rękę mu ścisnął; chwilę trwało to milczenie,<BR>
Przerwał je starzec, trzęsąc wzniesioną prawicą:<BR>
&quot;Nie masz zgody, Mopanku, pomiędzy Soplicą</A><BR>
I krwią Horeszków; w Panu krew Horeszków płynie,<BR>
Jesteś krewnym Stolnika po matce Łowczynie,<BR>
Która się rodzi z drugiej córki Kasztelana,<BR>
Który był, jak wiadomo, wujem mego Pana.<BR>
Słuchaj Pan historyi swej własnej rodzinnej,<BR>
Która się stała właśnie w tej izbie, nie innej.<BR>
<BR>
&quot;Nieboszczyk pan mój, Stolnik, pierwszy pan w powiecie,<BR>
Bogacz i familijant, miał jedyne dziecię,<BR>
Córkę piękną jak anioł; więc się zalecało<BR>
Stolnikównie i szlachty, i paniąt niemało.<BR>
Między szlachtą był jeden wielki paliwoda,<BR>
Kłótnik, Jacek Soplica, zwany Wojewoda<BR>
Przez żart; w istocie wiele znaczył w województwie,<BR>
Bo rodzinę Sopliców miał jakby w dowództwie<BR>
I trzystu ich kreskami rządził wedle woli,<BR>
Choć sam nic nie posiadał prócz kawałka roli,<BR>
Szabli, i wielkich wąsów od ucha do ucha.<BR>
Owoż pan Stolnik nieraz wzywał tego zucha<BR>
I ugaszczał w pałacu, zwłaszcza w czas sejmików,<BR>
Popularny dla jego krewnych i stronników.<BR>
Wąsal tak wzbił się w dumę łaskawym przyjęciem,<BR>
Że mu się uroiło zostać pańskim zięciem.<BR>
Do zamku nieproszony coraz częściej jeździł,<BR>
W końcu u nas jak w swoim domu się zagnieździł<BR>
I już miał się oświadczać, lecz pomiarkowano<BR>
I czarną mu polewkę do stołu podano.<BR>
Podobno Stolnikównie wpadł Soplica w oko,<BR>
Ale przed rodzicami taiła głęboko.<BR>
<BR>
&quot;Było to za Kościuszki czasów; Pan popierał<BR>
Prawo trzeciego maja i już szlachtę zbierał,<BR>
Aby konfederatom ciągnąć ku pomocy,<BR>
Gdy nagle Moskwa zamek opasała w nocy;<BR>
Ledwie był czas z możdzerza na trwogę wypalić,<BR>
Podwoje dolne zamknąć i ryglem zawalić.<BR>
W zamku całym był tylko pan Stolnik, ja, Pani,<BR>
Kuchmistrz i dwóch kuchcików, wszyscy trzej pijani,<BR>
Proboszcz, lokaj, hajducy czterej, ludzie śmiali;<BR>
Więc za strzelby, do okien; aż tu tłum Moskali<BR>
Krzycząc: ura! od bramy wali po tarasie;<BR>
My im ze strzelb dziesięciu palnęli: &quot;a zasie!&quot;<BR>
Nic tam nie było widać; słudzy bez ustanku<BR>
Strzelali z dolnych pięter, a ja i Pan z ganku.<BR>
Wszystko szło pięknym ładem, choć w tak wielkiej trwodze:<BR>
Dwadzieście strzelb leżało tu, na tej podłodze,<BR>
Wystrzeliliśmy jedną, podawano drugą,<BR>
Ksiądz proboszcz zatrudniał się czynnie tą usługą<BR>
I Pani, i Panienka, i nadworne panny;<BR>
Trzech było strzelców, a szedł ogień nieustanny;<BR>
Grad kul sypały z dołu moskiewskie piechury,<BR>
My z rzadka, ale celniej dogrzewali z góry.<BR>
Trzy razy aż pode drzwi to chłopstwo się wparło,<BR>
Ale za każdym razem trzech nogi zadarło,<BR>
Więc uciekli pod lamus; a już był poranek.<BR>
Pan Stolnik wesoł wyszedł ze strzelbą na ganek<BR>
I skoro spod lamusa Moskal łeb wychylił,<BR>
On dawał zaraz ognia, a nigdy nie mylił;<BR>
Za każdym razem czarny kaszkiet w trawę padał<BR>
I już się rzadko który zza ściany wykradał.<BR>
Stolnik, widząc strwożone swe nieprzyjaciele,<BR>
Myślił zrobić wycieczkę, porwał karabelę<BR>
I z ganku krzycząc sługom wydawał rozkazy;<BR>
Obróciwszy się do mnie rzekł: &quot;Za mną, Gerwazy!&quot;<BR>
Wtem strzelono spod bramy, Stolnik się zająknął,<BR>
Zaczerwienił się, zbladnął, chciał mówić, krwią chrząknął;<BR>
Postrzegłem wtenczas kulę, wpadła w piersi same,<BR>
Pan słaniając się palcem ukazał na bramę.<BR>
Poznałem tego łotra Soplicę! poznałem!<BR>
Po wzroście i po wąsach! jego to postrzałem<BR>
Zginął Stolnik, widziałem! łotr jeszcze do góry<BR>
Wzniesioną trzymał strzelbę, jeszcze dym szedł z rury!<BR>
Wziąłem go na cel, zbójca stał jak skamieniały!<BR>
Dwa razy dałem ognia, i oba wystrzały<BR>
Chybiły; czym ze złości, czy z żalu źle mierzył.<BR>
Usłyszałem wrzask kobiet, spójrzałem, - Pan nie żył&quot;.<BR>
      Tu Gerwazy umilknął i łzami się zalał,<BR>
Potem rzekł kończąc: &quot;Moskal już wrota wywalał;<BR>
Bo po śmierci Stolnika stałem bezprzytomnie<BR>
I nie wiedziałem, co się działo wokoło mnie;<BR>
Szczęściem, na odsiecz przyszedł nam Parafianowicz,<BR>
Przywiodłszy Mickiewiczów dwiestu z Horbatowicz,<BR>
Którzy są szlachta liczna i dzielna, człek w człeka,<BR>
A nienawidzą rodu Sopliców od wieka.<BR>
<BR>
&quot;Tak zginął pan potężny, pobożny i prawy,<BR>
Który miał w domu krzesła, wstęgi i buławy,<BR>
Ojciec włościan, brat szlachty; i nie miał po sobie<BR>
Syna, który by zemstę poprzysiągł na grobie!<BR>
Ale miał sługi wierne; ja w krew jego rany<BR>
Obmoczyłem mój rapier, Scyzorykiem zwany,<BR>
(Zapewne Pan o moim słyszał Scyzoryku,<BR>
Sławnym na każdym sejmie, targu i sejmiku).<BR>
Przysiągłem wyszczerbić go na Sopliców karkach,<BR>
Ścigałem ich na sejmach, zajazdach, jarmarkach;<BR>
Dwóch zarąbałem w kłótni, dwóch na pojedynku;<BR>
Jednego podpaliłem w drewnianym budynku,<BR>
Kiedyśmy zajeżdżali z Rymszą Korelicze:<BR>
Upiekł się tam jak piskorz; a tych nie policzę,<BR>
Którym uszy obciąłem. Jeden tylko został,<BR>
Który dotąd ode mnie pamiątki nie dostał!<BR>
Rodzoniutki braciszek owego wąsala,<BR>
Żyje dotąd, i z swoich bogactw się przechwala,<BR>
Zamku Horeszków tyka swych kopców krawędzią,<BR>
Szanowany w powiecie, ma urząd, jest sędzią!<BR>
I Pan mu zamek oddasz? niecne jego nogi<BR>
Mają krew Pana mego zetrzeć z tej podłogi?<BR>
O nie! póki Gerwazy ma choć za grosz duszy,<BR>
I tyle sił, że jednym małym palcem ruszy<BR>
Scyzoryk swój, wiszący dotychczas na ścianie,<BR>
Póty Soplica tego zamku nie dostanie!&quot;<BR>
<BR>
&quot;O! krzyknął Hrabia, ręce podnosząc do góry,<BR>
Dobre miałem przeczucie, żem lubił te mury!<BR>
Choć nie wiedziałem, że w nich taki skarb się mieści,<BR>
Tyle scen dramatycznych i tyle powieści!<BR>
Skoro zamek mych przodków Soplicom zagrabię,<BR>
Ciebie osadzę w murach jak mego burgrabię:<BR>
Twoja powieść, Gerwazy, zajęła mię mocno.<BR>
Szkoda, żeś mię nie przywiódł tu w godzinę nocną;<BR>
Udrapowany płaszczem siadłbym na ruinach,<BR>
A ty byś mi o krwawych rozpowiadał czynach;<BR>
Szkoda, że masz niewielki dar opowiadania!<BR>
Nieraz takie słyszałem i czytam podania;<BR>
W Angliji i w Szkocyi każdy zamek lordów,<BR>
W Niemczech każdy dwór grafów był teatrem mordów!<BR>
W każdej dawnej, szlachetnej, potężnej rodzinie<BR>
Jest wieść o jakimś krwawym lub zdradzieckim czynie,<BR>
Po którym zemsta spływa na dziedziców w spadku:<BR>
W Polszcze pierwszy raz słyszę o takim wypadku.<BR>
Czuję, że we mnie mężnych krew Horeszków płynie!<BR>
Wiem, co winienem sławie i mojej rodzinie.<BR>
Tak! muszę zerwać wszelkie z Soplicą układy,<BR>
Choćby do pistoletów przyszło lub do szpady!<BR>
Honor każe&quot;. Rzekł, ruszył uroczystym krokiem,<BR>
A Gerwazy szedł z tyłu w milczeniu głębokiem.<BR>
Przed bramą stanął Hrabia, sam do siebie gadał,<BR>
Poglądając na zamek prędko na koń wsiadał,<BR>
Tak samotną rozmowę kończąc roztargniony:<BR>
&quot;Szkoda, że ten Soplica stary nie ma żony,<BR>
Lub córki pięknej, której ubóstwiałbym wdzięki,<BR>
Kochając i nie mogąc otrzymać jej ręki;<BR>
Nowa by się w powieści zrobiła zawiłość:<BR>
Tu serce, tam powinność! tu zemsta, tam miłość!&quot;<BR>
<BR>
Tak szepcąc spiął ostrogi; koń leciał do dworu,<BR>
Gdy z drugiej strony strzelcy wyjeżdżali z boru;<BR>
Hrabia lubił myślistwo, ledwie strzelców zoczył,<BR>
Zapomniawszy o wszystkim prosto ku nim skoczył,<BR>
Mijając bramę, ogród, płoty; gdy w zawrocie<BR>
Obejrzał się i konia zatrzymał przy płocie.<BR>
<A NAME="sad"><BR>
Był sad. -<BR>
                 Drzewa owocne, zasadzone w rzędy,<BR>
</A>Ocieniały szerokie pole; spodem grzędy.<BR>
Tu kapusta, sędziwe schylając łysiny,<BR>
Siedzi i zda się dumać o losach jarzyny;<BR>
Tam, plącząc strąki w marchwi zielonej warkoczu,<BR>
Wysmukły bób obraca na nią tysiąc oczu;<BR>
Owdzie podnosi złotą kitę kukuruza;<BR>
Gdzieniegdzie otyłego widać brzuch harbuza,<BR>
Który od swej łodygi aż w daleką stronę<BR>
Wtoczył się jak gość między buraki czerwone.<BR>
<BR>
Grzędy rozjęte miedzą; na każdym przykopie<BR>
Stoją jakby na straży w szeregach konopie,<BR>
Cyprysy jarzyn; ciche, proste i zielone.<BR>
Ich liście i woń służą grzędom za obronę,<BR>
Bo przez ich liście nie śmie przecisnąć się źmija,<BR>
A ich woń gąsienice i owad zabija.<BR>
Dalej maków białawe górują badyle;<BR>
Na nich, myślisz, iż rojem usiadły motyle<BR>
Trzepiocąc skrzydełkami, na których się mieni<BR>
Z rozmaitością tęczy blask drogich kamieni;<BR>
Tylą farb żywych, różnych, mak źrenicę mami.<BR>
W środku kwiatów, jak pełnia pomiędzy gwiazdami,<BR>
Krągły słonecznik licem wielkiem, gorejącem<BR>
Od wschodu do zachodu kręci się za słońcem.<BR>
<A NAME="ogorek"><BR>
Pod płotem wąskie, długie, wypukłe pagórki<BR>
</A>Bez drzew, krzewów i kwiatów: ogród na ogórki.<BR>
Pięknie wyrosły; liściem wielkim, rozłożystym,<BR>
Okryły grzędy jakby kobiercem fałdzistym.<BR>
Pośrodku szła dziewczyna w bieliznę ubrana,<BR>
W majowej zieloności tonąc po kolana;<BR>
Z grząd zniżając się w bruzdy, zdała się nie stąpać,<BR>
Ale pływać po liściach, w ich barwie się kąpać.<BR>
Słomianym kapeluszem osłoniła głowę,<BR>
Od skroni powiewały dwie wstążki różowe<BR>
I kilka puklów światłych, rozwitych warkoczy;<BR>
Na ręku miała koszyk, w dół spuściła oczy,<BR>
Prawą rękę podniosła, niby do chwytania;<BR>
Jako dziewczę, gdy rybki w kąpieli ugania<BR>
Bawiące się z jej nóżką, tak ona co chwila<BR>
Z rękami i koszykiem po owoc się schyla,<BR>
Który stopą natrąci lub dostrzeże okiem.<BR>
<BR>
Pan Hrabia, zachwycony tak cudnym widokiem,<BR>
Stał cicho. Słysząc tętent towarzyszów w dali,<BR>
Ręką dał znak, ażeby wstrzymać konie; stali.<BR>
On patrzył z wyciągniętą szyją, jak dziobaty<BR>
Żuraw, z dala od stada gdy odprawia czaty<BR>
Stojąc na jednej nodze, z czujnymi oczyma<BR>
I by nie zasnąć, kamień w drugiej nodze trzyma.<BR>
<BR>
Zbudził Hrabiego szelest na plecach i skroni;<BR>
Był to bernardyn, kwestarz Robak, a miał w dłoni<BR>
Podniesione do góry węzłowate sznurki:<BR>
&quot; Ogórków chcesz Waść? krzyknął, oto masz ogórki.</A><BR>
Wara, Panie, od szkody, na tutejszej grzędzie<BR>
Nie dla Waszeci owoc, nic z tego nie będzie&quot;.<BR>
Potem palcem pogroził, kaptura poprawił<BR>
I odszedł; Hrabia jeszcze chwilę w miejscu bawił<BR>
Śmiejąc się i klnąc razem tej nagłej przeszkodzie;<BR>
Okiem powrócił w ogród; ale już w ogrodzie<BR>
Nie było jej; mignęła tylko śród okienka<BR>
Jej różowa wstążeczka i biała sukienka.<BR>
Widać na grzędach, jaką przeleciała drogą,<BR>
Bo liść zielony, w biegu potrącony nogą,<BR>
Podnosił się, drżał chwilę, aż się uspokoił,<BR>
Jak woda, którą ptaszek skrzydłami rozkroił.<BR>
A na miejscu, gdzie stała, tylko porzucony<BR>
Koszyk mały z rokity, denkiem wywrócony,<BR>
Pogubiwszy owoce, na liściach zawisał<BR>
I wśród fali zielonej jeszcze się kołysał.<BR>
<BR>
Po chwili wszędzie było samotnie i głucho;<BR>
Hrabia oczy w dom utkwił i natężył ucho,<BR>
Zawsze dumał, a strzelcy zawsze nieruchomie<BR>
Za nim stali. - Aż w cichym i samotnym domie<A NAME="sniadanie"><BR>
Wszczął się naprzód szmer, potem gwar i krzyk wesoły,<BR></A>
Jak w ulu pustym, kiedy weń wlatują pszczoły<BR>
Był to znak, że wracali goście z polowania<BR>
I krzątała się służba około śniadania.<BR>
<BR>
Jakoż po wszystkich izbach panował ruch wielki,<BR>
Roznoszono potrawy, sztućce i butelki;<BR>
Mężczyźni, tak jak weszli, w swych zielonych strojach,<BR>
Z talerzami, z szklankami chodząc po pokojach,<BR>
Jedli, pili lub wsparci na okien uszakach<BR>
Rozprawiali o flintach, chartach i szarakach;<BR>
Podkomorstwo i Sędzia przy stole; a w kątku<BR>
Panny szeptały z sobą; nie było porządku,<BR>
Jaki się przy obiadach i wieczerzach chowa.<BR>
Była to w staropolskim domie moda nowa;<BR>
Przy śniadaniach pan Sędzia, choć nierad, pozwalał<BR>
Na taki nieporządek, lecz go nie pochwalał.<BR>
<BR>
Różne też były dla dam i mężczyzn potrawy:<BR>
Tu roznoszono tace z całą służbą kawy,<BR>
Tace ogromne, w kwiaty ślicznie malowane,<BR>
Na nich kurzące wonnie imbryki blaszane<BR>
I z porcelany saskiej złote filiżanki,<BR>
Przy każdej garnuszeczek mały do śmietanki.<BR>
Takiej kawy jak w Polszcze nie ma w żadnym kraju:<BR>
W Polszcze, w domu porządnym, z dawnego zwyczaju,<BR>
Jest do robienia kawy osobna niewiasta,<BR>
Nazywa się kawiarka; ta sprowadza z miasta<BR>
Lub z wicin bierze ziarna w najlepszym gatunku,<BR>
I zna tajne sposoby gotowania trunku,<BR>
Który ma czarność węgla, przejrzystość bursztynu,<BR>
Zapach moki i gęstość miodowego płynu.<BR>
Wiadomo, czym dla kawy jest dobra śmietana;<BR>
Na wsi nie trudno o nię: bo kawiarka z rana,<BR>
Przystawiwszy imbryki, odwiedza mleczarnie<BR>
I sama lekko świeży nabiału kwiat garnie<BR>
Do każdej filiżanki w osobny garnuszek,<BR>
Aby każdą z nich ubrać w osobny kożuszek.<BR>
<BR>
Panie starsze już wcześniej wstawszy piły kawę,<BR>
Teraz drugą dla siebie zrobiły potrawę<BR>
Z gorącego, śmietaną bielonego piwa,<BR>
W którym twaróg gruzłami posiekany pływa.<BR>
       Zaś dla mężczyzn więdliny leżą do wyboru:<BR>
Półgęski tłuste, kumpia, skrzydliki ozoru,<BR>
Wszystkie wyborne, wszystkie sposobem domowym<BR>
Uwędzone w kominie dymem jałowcowym;<BR>
W końcu, wniesiono zrazy na ostatnie danie:<BR>
Takie bywało w domu Sędziego śniadanie.<BR>
<BR>
We dwóch izbach dwa różne skupiły się grona:<BR>
Starszyzna, przy stoliku małym zgromadzona,<BR>
Mówiła o sposobach nowych gospodarskich,<BR>
O nowych, coraz sroższych ukazach cesarskich;<BR>
Podkomorzy krążące o wojnie pogłoski<BR>
Oceniał i wyciągał polityczne wnioski.<BR>
Panna Wojska włożywszy okulary sine,<BR>
Zabawiała kabałą z kart Podkomorzynę.<BR>
W drugiej izbie toczyła młodzież rzecz o łowach,<BR>
W spokojniejszych i ciszszych niż zwykle rozmowach<BR>
Bo Asesor i Rejent, oba mówcy wielcy,<BR>
Pierwsi znawcy myślistwa i najlepsi strzelcy,<BR>
Siedzieli przeciw sobie mrukliwi i gniewni;<BR>
Oba dobrze poszczuli, oba byli pewni<BR>
Zwycięstwa swoich chartów, gdy pośród równiny<BR>
Znalazł się zagon chłopskiej nie zżętej jarzyny;<BR>
Tam wpadł zając: już Kusy, już go Sokół imał,<BR>
Gdy Sędzia dojeżdżaczy na miedzy zatrzymał;<BR>
Musieli być posłuszni, chociaż w wielkim gniewie;<BR>
Psy powróciły same: i nikt pewnie nie wie,<BR>
Czy źwierz uszedł, czy wzięty; nikt zgadnąć nie zdoła,<BR>
Czy wpadł w paszczę Kusego, czyli też Sokoła,<BR>
Czyli obudwu razem: różnie sądzą strony<BR>
I spór na dalsze czasy trwał nie rozstrzygniony.<BR>
      Wojski stary od izby do izby przechodził,<BR>
Po obu stronach oczy roztargnione wodził,<BR>
Nie mieszał się w myśliwych ni w starców rozmowę<BR>
I widać, że czym innym zajętą miał głowę;<BR>
Nosił skórzaną plackę: czasem w miejscu stanie,<BR>
Duma długo i - muchę zabije na ścianie.<BR>
<BR>
Tadeusz z Telimeną, pomiędzy izbami<BR>
Stojąc we drzwiach na progu, rozmawiali sami;<BR>
Niewielki oddzielał ich od słuchaczów przedział,<BR>
Więc szeptali; Tadeusz teraz się dowiedział:<BR>
Że ciocia Telimena jest bogata pani,<BR>
Że nie są kanonicznie z sobą powiązani<BR>
Zbyt bliskim pokrewieństwem; i nawet niepewno,<BR>
Czy ciocia Telimena jest synowca krewną,<BR>
Choć ją stryj zowie siostrą, bo wspólni rodzice<BR>
Tak ich kiedyś nazwali mimo lat różnicę;<BR>
Że potem ona, żyjąc w stolicy czas długi,<BR>
Wyrządziła nieźmierne Sędziemu przysługi;<BR>
Stąd ją Sędzia szanował bardzo, i przed światem<BR>
Lubił, może z próżności, nazywać się bratem,<BR>
Czego mu Telimena przez przyjaźń nie wzbrania.<BR>
Ulżyły Tadeusza sercu te wyznania.<BR>
Wiele też innych rzeczy sobie oświadczyli;<BR>
A wszystko to się stało w jednej krótkiej chwili.<BR>
<BR>
Ale w izbie na prawo, kusząc Asesora,<BR>
Rzekł Rejent mimojazdem: &quot;Ja mówiłem wczora,<BR>
Że polowanie nasze udać się nie może:<BR>
Jeszcze zbyt wcześnie, jeszcze na pniu stoi zboże,<BR>
I mnóstwo sznurów chłopskiej nie zżętej jarzyny;<BR>
Stąd i Hrabia nie przybył mimo zaprosiny.<BR>
Hrabia na polowaniu bardzo dobrze zna się,<BR>
Nieraz gadał o łowów i miejscu, i czasie;<BR>
Hrabia chował się w obcych krajach od dzieciństwa,<BR>
I powiada, że to jest znakiem barbarzyństwa<BR>
Polować tak jak u nas, bez żadnego względu<BR>
Na artykuły ustaw, przepisy urzędu;<BR>
Nie szanując niczyich kopców ani miedzy,<BR>
Jeździć po cudzym gruncie bez dziedzica wiedzy;<BR>
Wiosną równie jak latem zbiegać pola, knieje,<BR>
Zabijać nieraz lisa, właśnie gdy linieje,<BR>
Albo cierpieć, iż kotną samicę zajęczą<BR>
Charty w runi uszczują, a raczej zamęczą,<BR>
Z wielką szkodą źwierzyny. Stąd się Hrabia żali,<BR>
Że cywilizacyja większa u Moskali;<BR>
Bo tam o polowaniu są ukazy cara<BR>
I dozor policyi, i na winnych kara&quot;.<BR>
<A NAME="anegdota"><BR>
Telimena, ku lewej iźbie obrócona,<BR>
</A>Wachlując batystową chusteczką ramiona:<BR>
&quot;Jak mamę kocham, rzekła, Hrabia się nie myli,<BR>
Znam ja dobrze Rosyją. Państwo nie wierzyli,<BR>
Gdy im nieraz mówiłam, jak tam z wielu względów<BR>
Godna pochwały czujność i srogość urzędów.<BR>
Byłam ja w Peterburku, nie raz, nie dwa razy!<BR>
Miłe wspomnienia! wdzięczne przeszłości obrazy!<BR>
Co za miasto! Nikt z Panów nie był w Peterburku?<BR>
Chcecie może plan widzieć? mam plan miasta w biurku.<BR>
Latem świat petersburski zwykł mieszkać na daczy,<BR>
To jest w pałacach wiejskich (dacza wioskę znaczy).<BR>
Mieszkałam w pałacyku, tuż nad Newą rzeką,<BR>
Niezbyt blisko od miasta i niezbyt daleko,<BR>
Na niewielkim, umyślnie sypanym pagórku:<BR>
Ach, co to był za domek! plan mam dotąd w biurku.<BR>
Otóż na me nieszczęście, najął dom w sąsiedztwie<BR>
Jakiś mały czynownik, siedzący na śledztwie;<BR>
Trzymał kilkoro chartów; co to za męczarnie,<BR>
Gdy blisko mieszka mały czynownik i psiarnie!<BR>
Ilekroć z książką wyszłam sobie do ogrodu,<BR>
Użyć księżyca blasku, wieczornego chłodu,<BR>
Zaraz i pies przyleciał, i kręcił ogonem,<BR>
I strzygł uszami, właśnie jakby był szalonym.<BR>
Nieraz się nalękałam. Serce mi wróżyło<BR>
Z tych psów jakieś nieszczęście: tak się też zdarzyło<BR>
Bo gdym szła do ogrodu pewnego poranka,<BR>
Chart u nóg mych zadławił mojego kochanka<BR>
Bonończyka! Ach, była to rozkoszna psina!<BR>
Miałam ją w podarunku od księcia Sukina<BR>
Na pamiątkę; rozumna, żywa jak wiewiórka,<BR>
Mam jej portrecik, tylko nie chcę iść do biurka.<BR>
Widząc ją zadławioną, z wielkiej alteracji<BR>
Dostałam mdłości, spazmów, serca palpitacji.<BR>
Może by gorzej jeszcze z moim zdrowiem było;<BR>
Szczęściem, nadjechał właśnie z wizytą Kiryło<BR>
Gawrylicz Kozodusin, Wielki Łowczy Dworu,<BR>
Pyta się o przyczynę tak złego humoru.<BR>
Każe wnet urzędnika przyciągnąć za uszy;<BR>
Staje pobladły, drżący i prawie bez duszy.<BR>
&quot;Jak śmiesz&quot;, krzyknął Kiryło piorunowym głosem,<BR>
&quot;Szczuć wiosną łanię kotną tuż pod carskim nosem?&quot;<BR>
Osłupiały czynownik darmo się zaklinał,<BR>
Że polowania dotąd jeszcze nie zaczynał,<BR>
Że z Wielkiego Łowczego wielkim pozwoleniem,<BR>
Zwierz uszczuty zda mu się być psem, nie jeleniem.<BR>
&quot;Jak to? krzyknął Kiryło, to śmiałbyś, hultaju,<BR>
Znać się lepiej na łowach i źwierząt rodzaju<BR>
Niżli ja, Kozodusin, Carski Jegermajster?<BR>
Niechajże nas rozsądzi zaraz Policmajster!&quot;<BR>
Wołają Policmajstra, każą spisać śledztwo:<BR>
&quot;Ja, rzecze Kozodusin, wydaję świadectwo,<BR>
Że to łani; on plecie, że to pies domowy:<BR>
Rozsądź nas, kto zna lepiej źwierzynę i łowy!&quot;<BR>
Policmajster powinność służby swej rozumiał,<BR>
Bardzo się nad zuchwalstwem czynownika zdumiał<BR>
I odwiódłszy na stronę, po bratersku radził,<BR>
By przyznał się do winy i tym grzech swój zgładził.<BR>
Łowczy udobruchany przyrzekł, że się wstawi<BR>
Do cesarza i wyrok nieco ułaskawi;<BR>
Skończyło się, że charty poszły na powrozy,<BR>
A czynownik na cztery tygodnie do kozy.<BR>
Zabawiła nas cały wieczor ta pustota,<BR>
Zrobiła się nazajutrz z tego anegdota,<BR>
Że w sądy o mym piesku Wielki Łowczy wdał się;<BR>
I nawet wiem z pewnością, że sam cesarz śmiał się&quot;.<BR>
<BR>
Śmiech powstał w obu izbach. Sędzia z Bernardynem<BR>
Grał w mariasza, i właśnie z wyświeconym winem<BR>
Miał coś ważnego zadać; już Ksiądz ledwie dyszał,<BR>
Kiedy Sędzia początek powieści usłyszał<BR>
I tak nią był zajęty, że z zadartą głową<BR>
I z kartą podniesioną, do bicia gotową,<BR>
Siedział cicho i tylko Bernardyna trwożył,<BR>
Aż gdy skończono powieść, pamfila położył,<A NAME="spory"><BR>
I rzekł śmiejąc się: &quot;Niech tam sobie, kto chce, chwali<BR></A>
Niemców cywilizacją, porządek Moskali;<BR>
Niechaj Wielkopolanie uczą się od Szwabów<BR>
Prawować się o lisa i przyzywać drabów,<BR>
By wziąść w areszt ogara, że wpadł w cudze gaje;<BR>
Na Litwie, chwała Bogu, stare obyczaje:<BR>
Mamy dosyć zwierzyny dla nas i sąsiedztwa,<BR>
I nie będziemy nigdy o to robić śledztwa;<BR>
I zboża mamy dosyć, psy nas nie ogłodzą,<BR>
Że po jarzynach albo po życie pochodzą;<BR>
Na morgach chłopskich bronię robić polowanie&quot;.<BR>
<BR>
Ekonom z lewej izby rzekł: &quot;Nie dziw, Mospanie,<BR>
Bo też Pan drogo płaci za taką zwierzynę.<BR>
Chłopy i radzi temu, kiedy w ich jarzynę<BR>
Wskoczy chart; niech otrząśnie dziesięć kłosków żyta,<BR>
To Pan mu kopę oddasz, i jeszcze nie kwita,<BR>
Często chłopi talara w przydatku dostali;<BR>
Wierz mi Pan, że się chłopstwo bardzo rozzuchwali,<BR>
Jeśli...&quot; Resztę dowodów pana Ekonoma<BR>
Nie mógł usłyszeć Sędzia, bo pomiędzy dwoma<BR>
Rozprawami wszczęło się dziesięć rozgoworów,<BR>
Anegdot, opowiadań i na koniec sporów.<BR>
<BR>
Tadeusz z Telimeną, całkiem zapomniani,<BR>
Pamiętali o sobie. - Rada była pani,<BR>
Że jej dowcip tak bardzo Tadeusza bawił;<BR>
Młodzieniec jej nawzajem komplementy prawił.<BR>
Telimena mówiła coraz wolniej, ciszej,<BR>
I Tadeusz udawał, że jej nie dosłyszy<BR>
W tłumie rozmów: więc szepcąc tak zbliżył się do niej,<BR>
Że uczuł twarzą lubą gorącość jej skroni;<BR>
Wstrzymując oddech, usty chwytał jej westchnienie<BR>
I okiem łowił wszystkie jej wzroku promienie.<BR>
<BR>
Wtem pomiędzy ich usta mignęła znienacka<BR>
Naprzód mucha, a za nią tuż Wojskiego placka<BR>
<BR>
Na Litwie much dostatek. Jest pomiędzy nimi<BR>
Gatunek much osobny, zwanych szlacheckimi;<BR>
Barwą i kształtem całkiem podobne do innych,<BR>
Ale pierś mają szerszą, brzuch większy od gminnych,<BR>
Latając bardzo huczą i nieznośnie brzęczą,<BR>
A tak silne, że tkankę przebiją pajęczą,<BR>
Lub jeśli która wpadnie, trzy dni będzie bzykać,<BR>
Bo z pająkiem sam na sam może się borykać.<BR>
Wszystko to Wojski zbadał, i jeszcze dowodził,<BR>
Że się z tych much szlacheckich pomniejszy lud rodził,<BR>
Że one tym są muchom, czym dla roju matki,<BR>
Że z ich wybiciem zginą owadów ostatki.<BR>
Prawda, że ochmistrzyni ani pleban wioski<BR>
Nie uwierzyli nigdy w te Wojskiego wnioski<BR>
I trzymali inaczej o muszym rodzaju;<BR>
Lecz Wojski nie odstąpił dawnego zwyczaju,<BR>
Ledwie dostrzegł takową muchę, wnet ją gonił.<BR>
Właśnie teraz mu szlachcic nad uchem zadzwonił;<BR>
Po dwakroć Wojski machnął, zdziwił się, że chybił,<BR>
Trzeci raz machnął, tylko co okna nie wybił;<BR>
Aż mucha, odurzona od tyla łoskotu,<BR>
Widząc dwóch ludzi w progu broniących odwrotu,<BR>
Rzuciła się z rozpaczą pomiędzy ich lica;<BR>
I tam za nią mignęła Wojskiego prawica:<BR>
Raz tak był tęgi, że dwie odskoczyły głowy,<BR>
Jak rozdarte piorunem dwie drzewa połowy;<BR>
Uderzyły się mocno oboje w uszaki,<BR>
Tak że obojgu sine zostały się znaki.<BR>
<BR>
Szczęściem nikt nie uważał, bo dotychczasowa<BR>
Żywa, głośna, lecz dosyć porządna rozmowa<BR>
Zakończyła się nagłym wybuchem hałasu.<BR>
Jak strzelcy gdy na lisa zaciągną do lasu,<BR>
Słychać gdzieniegdzie trzask drzew, strzały, psiarni granie,<BR>
A wtem dojeżdżacz dzika ruszył niespodzianie,<BR>
Dał znak, i wrzask powstaje w strzelców i psów tłuszczy,<BR>
Jak gdyby się ozwały wszystkie drzewa puszczy,-<BR>
Tak dzieje się z rozmową: z wolna się pomyka,<BR>
Aż natrafi na przedmiot wielki, jak na dzika.<BR>
Dzikiem rozmów strzeleckich był ów spór zażarty<BR>
Rejenta z Asesorem o sławne ich charty.<BR>
Krótko trwał, lecz zrobili wiele w jedną chwllę,<BR>
Bo razem wyrzucili słów i obelg tyle,<BR>
Że wyczerpnęli sporu zwyczajne trzy części,<BR>
Przycinki, gniew, wyzwanie - i szło już do pięści.<BR>
<BR>
Więc ku nim z drugiej izby wszyscy się porwali<BR>
I tocząc się przeze drzwi na kształt bystrej fali,<BR>
Unieśli młodą parę stojącą na progu,<BR>
Podobną Janusowi, dwulicemu bogu.<BR>
<BR>
Tadeusz z Telimeną nim na skroniach włosy<BR>
Poprawili, już groźne ucichły odgłosy,<A NAME="robak"><BR>
Szmer zmieszany ze śmiechem śród ciżby się szerzył,<BR></A>
Nastąpił rozejm kłótni, Kwestarz ją uśmierzył:<BR>
Człowiek stary, lecz krępy i bardzo pleczysty.<BR>
Właśnie kiedy Asesor podbiegł do jurysty,<BR>
Gdy już sobie gestami grozili szermierze,<BR>
On raptem porwał obu z tyłu za kołnierze<BR>
I dwakroć uderzywszy głowy obie mocne<BR>
Jedną o drugą jako jaja wielkanocne,<BR>
Rozkrzyżował ramiona na kształt drogoskazu<BR>
I we dwa kąty izby rzucił ich od razu;<BR>
Chwilę z rozciągnionymi stał w miejscu rękami<BR>
I &quot;<I>Pax, pax, pax vobiscum!</I> krzyczał, pokój z wami!&quot;<BR>
<BR>
Zdziwiły się, zaśmiały nawet strony obie:<BR>
Przez szacunek, należny duchownej osobie,<BR>
Nie śmiano łajać mnicha; a po takiej probie<BR>
Nikt też nie miał ochoty zaczynać z nim zwadę,<BR>
Zaś kwestarz Robak, skoro uciszył gromadę,<BR>
Widać było, że wcale tryumfu nie szukał,<BR>
Ani groził kłótnikom więcej, ani fukał;<BR>
Tylko poprawił kaptur, i ręce za pasem<BR>
Zatknąwszy, wyszedł cicho z pokoju.<BR>
                                                                  Tymczasem<BR>
Podkomorzy i Sędzia między dwiema strony<BR>
Plac zajęli. Pan Wojski, jakby przebudzony<BR>
Z głębokiego dumania, w środku się postawił,<BR>
Wąsy siwe pokręcił, kapoty poprawił,<BR>
Iskrzyły mu się oczy (zawżdy postrzegano<BR>
Ten blask niezwykły, kiedy o łowach gadano),<BR>
Obiegał zgromadzenie ognistą źrenicą<A NAME="rzecz"><BR>
I gdzie szmer jeszcze słyszał, jak ksiądz kropielnicą,<BR></A>
Tam uciszając machał swą placką ze skóry;<BR>
Wreszcie podniosłszy trzonek z powagą do góry<BR>
Jak laskę marszałkowską, nakazał milczenie.<BR>
<BR>
&quot;Uciszcie się! powtarzał, miejcie też baczenie,<BR>
Wy, co jesteście pierwsi myśliwi w powiecie,<BR>
Z gorszącej kłótni waszej co będzie? czy wiecie?<BR>
Oto młodzież, na której Ojczyzny nadzieje,<BR>
Która ma wsławiać nasze ostępy i knieje,<BR>
Która, niestety, i tak zaniedbuje łowy,<BR>
Może do ich wzgardzenia weźmie pochop nowy!<BR>
Widząc, że ci, co innym mają dać przykłady,<BR>
Z łowów przynoszą tylko poswarki i zwady.<BR>
Miejcie też wzgląd powinny dla mych włosów siwych;<BR>
Bo znałem większych dawniej niźli wy myśliwych,<BR>
A sądziłem ich nieraz sądem polubownym.<BR>
Któż był w lasach litewskich Rejtanowi równym?<BR>
Czy obławę zaciągnąć, czy spotkać się z źwierzem,<BR>
Kto z Białopiotrowiczem porówna się Jerzym?<BR>
Gdzie jest dziś taki strzelec jak szlachcic Żegota,<BR>
Co kulą z pistoletu w biegu trafiał kota?<BR>
Terajewicza znałem, co idąc na dziki<BR>
Nie brał nigdy innego oręża prócz piki!<BR>
Budrewicza, co chodził z niedźwiedziem w zapasy:<BR>
Takich mężów widziały niegdyś nasze lasy!<BR>
Jeśli do sporu przyszło, jakże spór godzili?<BR>
Oto obrali sędziów i zakład stawili.<BR>
Ogiński sto włók lasu raz przegrał o wilka,<BR>
Niesiołowskiemu borsuk kosztował wsi kilka!<BR>
I wy, Panowie, pójdźcie za starych przykładem<BR>
I rozstrzygnijcie spór wasz choć mniejszym zakładem.<BR>
Słowo wiatr, w sporach słownych nigdy nie masz końca<BR>
Szkoda ust dłużej suszyć kłótnią o zająca;<BR>
Więc polubownych sędziów najpierwej obierzcie,<BR>
A co wyrzeką, temu sumiennie zawierzcie.<A NAME="zaklad"><BR>
Ja uproszę Sędziego, ażeby nie bronił<BR>
</A>Dojeżdżaczowi, choćby po pszenicy gonił;<BR>
I tuszę, że tę łaskę otrzymam od Pana&quot;.<BR>
To wyrzekłszy, Sędziego ścisnął za kolana.<BR>
<BR>
&quot;Konia, zawołał Rejent, stawię konia z rzędem<BR>
I opiszę się jeszcze przed ziemskim urzędem,<BR>
Iż ten pierścień sędziemu w salarijum złożę&quot;.<BR>
&quot;Ja, rzekł Asesor, stawię me złote obroże,<BR>
Jaszczurem wykładane, z kółkami ze złota,<BR>
I smycz tkany jedwabny, którego robota<BR>
Równie cudna jak kamień, co się na nim świeci.<BR>
Chciałem ten sprzęt zostawić w dziedzictwie dla dzieci,<BR>
Jeślibym się ożenił: ten sprzęt mnie darował<BR>
Książę Dominik, kiedym z nim razem polował<BR>
I z marszałkiem Sanguszką księciem, z jenerałem<BR>
Mejenem, i gdy wszystkich na charty wyzwałem.<BR>
Tam, bezprzykładną w dziejach polowania sztuką,<BR>
Uszczułem sześć zajęcy pojedyńczą suką.<BR>
Polowaliśmy wtenczas na Kupiskim błoniu;<BR>
Książę Radziwiłł nie mógł dosiedzieć na koniu;<BR>
Zsiadł, i objąwszy sławną mą charcicę Kanię,<BR>
Trzykroć jej w samą głowę dał pocałowanie,<BR>
A potem trzykroć ręką klasnąwszy po pysku,<BR>
Rzekł: &quot;Mianuję cię odtąd Księżną na Kupisku&quot;.-<BR>
Tak Napoleon daje wodzom swoim księstwa<BR>
Od miejsc, na których wielkie odnieśli zwycięstwa&quot;.<BR>
<A NAME="grzyby"><BR>
Telimena, znudzona zbyt długimi swary,<BR></A>
Chciała wyjść na dziedziniec, lecz szukała pary;<BR>
Wzięła koszyczek z kołka: &quot;Panowie, jak widzę,<BR>
Chcecie zostać w pokoju, ja idę na rydze;<BR>
Kto łaska, proszę za mną&quot; - rzekła, koło głowy<BR>
Obwijając czerwony szal kaszemirowy;<BR>
Córeczkę Podkomorstwa wzięła w jedną rękę,<BR>
A drugą podchyliła do kostek sukienkę;<BR>
Tadeusz milczkiem za nią na grzyby pośpieszył.<BR>
<BR>
Zamiar przechadzki bardzo Sędziego ucieszył,<BR>
Widział sposób rozjęcia krzykliwego sporu,<BR>
A więc krzyknął: &quot;Panowie, po grzyby do boru!<BR>
Kto z najpiękniejszym rydzem do stołu przybędzie,<BR>
Ten obok najpiękniejszej panienki usiędzie;<BR>
Sam ją sobie wybierze. Jeśli znajdzie dama,<BR>
Najpiękniejszego chłopca weźmie sobie sama&quot;. 
<BR>
</html>

